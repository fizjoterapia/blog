---
date: 2017-03-12 19:04:09+00:00
title: Wady postawy
categories:
- fizjoterapia
tags:
- skolioza
- Wady postawy
---

##### Terapia wad postawy i skolioz


Terapia wad postawy i skolioz polega na dokładnym zbadaniu dziecka, omówieniu problemu z opiekunem oraz dobraniu indywidualnego programu ćwiczeń odpowiednio do wielkości wady i wieku dziecka. Obejmuje również edukację w zakresie profilaktyki i naukę poprawnego wykonywania ćwiczeń do domu.
W terapii szczególną uwagę zwracam na prawidłowe obciążenie stóp, rozluźnianie struktur przykurczonych i wzmacnianie siły mięśniowej zwłaszcza mięśni odpowiedzialnych za stabilizację dolnego tułowia u dziecka, a także w przypadku skoliozy na dobraniu asymetrycznych ćwiczeń korygujących. Stosuję nowoczesne, bezpieczne metody terapii, a ćwiczenia które zalecam mają na celu kształtowanie prawidłowej postawy i korygowanie całego ciała. Formę indywidualnej terapii zalecam szczególnie dzieciom ze skoliozą, wadliwym ustawieniem stóp, kolan, klatki piersiowej tj:

![](http://fizjoterapia-rzeszow.com.pl/wp-content/uploads/2017/03/17155176_1788061184854340_691655680055787740_n-300x268.jpg)


• skoliozy
• plecy okrągłe, płaskie, wklęsło-wypukłe
• płaskostopie, stopa końsko-szpotawa, wydrążona
• kolana koślawe, szpotawe
• wady klatki piersiowej: „kurza”, „szewska”
• łopatki odstające
• problemy z równowagą i koordynacją
• problem z odpowiednim poziomem napięcia mięśniowego



Z doświadczenia wiem, że rodzice z dzieckiem najczęściej zgłaszają się do specjalisty z powodu płaskostopia, kolan koślawych. Skolioza natomiast często rozpoznawana jest przez rodziców dopiero, gdy osiągnie już dość dużą wartość kątową. Wiele innych wad postawy nie jest rozpoznawana wcale. Dlatego ważne jest, aby obserwować dziecko w okresie skoków wzrostowych, a w razie widocznych asymetrii czy „błędów trzymania się” skonsultować ze specjalistą.

W przypadku, gdy zostanie rozpoznana skolioza konieczne jest rozpoczęcie leczenia wg indywidualnie przygotowanego programu rehabilitacyjnego, ćwiczenia powinny być dobrane dokładnie pod istniejący problem z postawą. Skolioza może się pogłębiać w okresie intensywnego wzrostu dziecka, dlatego konieczne jest systematyczne wykonywanie ćwiczeń w domu i wyrobienie prawidłowych nawyków u dziecka. Jeżeli ćwiczenia wykonywane są prawidłowo i systematycznie, są wstanie poprawić wygląd sylwetki, a wielu przypadkach zatrzymać progres skoliozy i zmniejszyć kąt skrzywienia.
Warto również zaznaczyć, że wady postawy znajdują się na czele listy chorób cywilizacyjnych. Szacuje się, że dotyczą one ponad 80% dzieci. Za główną przyczynę uważa się zmianę naszego trybu życia z aktywnego na siedzący Większość wad postawy to schorzenia nabyte, dlatego też należy i możemy im zapobiegać. Natychmiastowe korygowanie wcześnie wykrytej nieprawidłowości gwarantuje szybką poprawę i cofnięcie się zmian.
Mówiąc o wadach postawy często odnosimy się do dzieci i młodzieży. Jednak wady postawy dotyczą również dorosłych Wynikają one najczęściej z nieodpowiedniego trybu życia i zaniedbań z okresu młodości. Korekcja jest również konieczna u dorosłych w celu przywrócenia odpowiednich napięć mięśniowych i zmniejszenia ryzyka z pojawieniem się wcześniejszych zmian o charakterze przeciążeniowym i zwyrodnieniowym. Odpowiednio dobrane ćwiczenia i systematyczność w ich wykonywaniu oraz zmiana złych nawyków, mogą przynieść pozytywne efekty. W przypadku osób dorosłych ważne jest też podejmowanie regularnej aktywności ruchowej, dla wzmocnienia mięśni i utrzymania wysokiej sprawności organizmu oraz dobrego samopoczucia.
