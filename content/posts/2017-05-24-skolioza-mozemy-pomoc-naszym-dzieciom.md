---
date: 2017-05-24 08:51:13+00:00
title: Skolioza- jak możemy pomóc naszym dzieciom?
categories:
- fizjoterapia
tags:
- skolioza
- terapia dzieci
- Wady postawy
---

##### SKOLIOZA- CORAZ CZĘSTSZY PROBLEM WYSTĘPUJĄCY U NASZYCH DZIECI




Mówiąc o skoliozie mamy na myśli jedną z postaci wad postawy która dotyczy kręgosłupa.

**Na czym w takim razie ona polega?** Otóż jest to trójpłaszczyznowe skrzywienie kręgosłupa, często błędnie nazywane skrzywieniem bocznym. Skolioza zawiera w sobie oprócz skrzywienia bocznego także rotację kręgów i pogłębienie lub spłycenie naturalnych krzywizn kręgosłupa: lordozy i kifozy.

[![](http://fizjoterapia-rzeszow.com.pl/wp-content/uploads/2017/05/scoliosi-300x183.jpg)
](http://fizjoterapia-rzeszow.com.pl/wp-content/uploads/2017/05/scoliosi.jpg)

**U kogo można ją zdiagnozować?** Chcąc odpowiedzieć na to pytanie należy zaznaczyć, że mamy róże podziały skolioz. Jeden z nich dzieli skoliozy ze względy na wiek występowania i mamy tu skoliozy niemowlęce- zdiagnozowane u dzieci do 3 roku życia, skoliozy dziecięce – występujące u dzieci powyżej 3 roku życia a które nie weszły jeszcze w okres dojrzewania, skoliozy młodzieńcze- diagnozowane u osób które nie ukończyły jeszcze 16 roku życia a znajdują się w fazie przyśpieszonego wzrostu organizmu oraz tzw. skoliozy dorosłych- rozpoznawane u osób które zakończyły fazę wzrostu. Także zastanawiając się nad tym pytaniem możemy śmiało powiedzieć, że skolioza może dotyczyć każdego w każdym wieku. Najczęściej diagnozuje się ją u dzieci i młodzieży. Warto zaznaczyć również, że im szybciej rozpoznana skolioza tym większe prawdopodobieństwo jej efektywnego leczenia, a w przypadku szybko postępujących deformacji nawet uniknięcia leczenia operacyjnego.

**![](http://fizjoterapia-rzeszow.com.pl/wp-content/uploads/2017/05/skolioza-3-300x240.jpg)
Czy skolioza w takim razie może boleć? Na co musimy zwrócić uwagę u swoich dzieci?** Skolioza nie musi boleć, często nawet w przypadku niedużych skrzywień kręgosłupa ludzie nie wiedzą, że mają skoliozę. Zdarza się tak, że dowiadują się o tym przypadkiem trafiając zupełnie z innego powodu na zabiegi fizjoterapeutyczne lub masaż. Skolioza może przyśpieszyć powstawanie zmian zwyrodnieniowych, a zaburzona biomechanika kręgosłupa może być przyczyną bólu jako dolegliwości wtórnej. Jednakże u młodych osób nieleczona skolioza może się pogłębiać przyczyniając się do znacznych deformacji kręgów i klatki piersiowej. Może dojść do ucisku na narządy wewnętrzne i pojawiający się ból pochodzi z tych okolic. Zbyt duży ucisk na płuca czy serce może być przyczyną niewydolności krążeniowo-oddechowej. Swoje dzieci musimy obserwować. Musimy zwracać uwagę na różnice w ustawieniu ramion, łopatek, bioder, na brak symetrii talii, krzywo przebiegającą linię kręgosłupa czy pojawiający się po jednej stronie garb żebrowy.





**[![](http://fizjoterapia-rzeszow.com.pl/wp-content/uploads/2017/05/IMG_7189-841x1024-246x300.jpg)
](http://fizjoterapia-rzeszow.com.pl/wp-content/uploads/2017/05/IMG_7189-841x1024.jpg)Czy mamy wpływ i czy możemy zapobiec pojawianiu się skoliozy u naszych dzieci?** Tak, istnieją takie działania. Mówiąc o profilaktyce należy zacząć od rodziców. To oni powinni oglądać swoje dziecko i zwracać uwagę na wszelkie asymetrie, na krzywo ustawiane nóżki czy na krzywe siedzenie dziecka. W szkołach wysokość ławki, a w domu wysokość biurka powinna być dostosowana do wzrostu dziecka. Plecaki nie powinny być bardzo obciążone i tym bardziej nie noszone na jednym ramieniu. Dzieci powinny uczestniczyć w zajęciach sportowych/rehabilitacyjnych w których zwraca się uwagę na rozciąganie przykurczonych mięśni, na ćwiczenia oddechowe i równoważne. Zwłaszcza po okresach intensywniejszego wzrostu dziecka należy zwrócić się do specjalisty lekarza czy rehabilitanta na badania kontrolne aby ten ocenił symetrię ciała. A najlepszym sposobem walki z wadami postawy jest wczesne rozpoznanie i podjęcie decyzji o leczeniu, które najbardziej efektywne jest gdy zostanie ona wykryta we wczesnych fazach.



**Jak wygląda leczenie skoliozy?** Leczenie skoliozy jest procesem długotrwałym, który wymaga zarówno od rodzica jak i od dziecka dużej cierpliwości. Nie jest to kwestia kilku zabiegów u fizjoterapeuty. Dziecko musi być przypilnowane również w domu. W zależność od progresji i wielkości skrzywienia stosuje się ćwiczenia korekcyjne odpowiednio dobrane pod wadę postawy, gorsetowanie i w ostateczności leczenie operacyjne. Warto podkreślić rolę ćwiczeń asymetrycznych, indywidualnie dobranych pod istniejący problem, a także to że to one powinny stanowić pierwszy etap walki z pojawiającą się skoliozą. W większości przypadków systematyczne wykonywanie ćwiczeń i stosowanie się do zaleceń terapeuty wystarczy aby zahamować pogłębianie się skrzywienia, a nawet w znaczny sposób skorygować postawę.



* * *




